<!DOCTYPE html>
<html lang="gl"><head>
    <meta charset="utf-8">
    <meta name="viewport" content="width=device-width, initial-scale=1.0">
    
    <title>Bodoni, revisitado. Nota sobre o &lt;em&gt;Manual Tipográfico de Giambattista Bodoni&lt;/em&gt; - letrag</title>
    

    <link rel="stylesheet" href="/styles/cssoom_screen.css" type="text/css" media="screen">
		<link rel="stylesheet" href="/styles/cssoom_print.css" type="text/css" media="print">
		<link rel="stylesheet" href="/styles/estilos.css" type="text/css" media="screen">
		<link rel="stylesheet" href="/styles/jcal.css" type="text/css" media="screen">
  <link rel="alternate" hreflang="es" href="/es/artigos/1/">
</head>

	<body>
		<div class="paxina">
			<div id="navegacion" class="rcolumna ancho9">
			  <div id="en_navegacion" class="ancho7 abaixo3 esquerda1">
			
          <div class="arriba3 abaixo2">
            <h1><a href="/gl/">letrag</a></h1>
            <p class="opcions">
              
                
                Galego
                

                |
              
                
                <a href="/es/artigos/1/">Español</a>
                

                
              
            </p>
          </div>
				  <hr class="separador">

          <div class="arriba2 abaixo1 borrar">
            <ul class="menu_principal columna ancho3">
              
              <li>
                <a href="/gl/clasificacion/">Clasificación</a>
              </li>
              
              
              <li>
                <a href="/gl/artigos/">Artigos</a>
              </li>
              
              
              <li>
                <a href="/gl/glosario/">Glosario</a>
              </li>
              
            </ul>
					  <ul class="menu_principal columna ancho4 final">
              
              
              <li>
                <a href="/gl/tags/">Etiquetas</a>
              </li>
              
              
              <li>
                <a href="/gl/desenadores/">Tipógrafos</a>
              </li>
              
              
              <li>
                <a href="/gl/contacto/">Contacto</a>
              </li>
              
              
              <li>
            </li></ul>
          </div>

				  <hr class="separador">

          <form id="buscador" action="https://www.google.com/search" class="arriba2 abaixo2 borrar" onsubmit="this['q'].value += ' site:letrag.com'">
            <fieldset class="invisible">
              <div class="borrar">
                <label for="buscador_texto" class="columna ancho2 final">Buscar</label>
                <input type="text" id="buscador_texto" class="columna ancho5 final" name="q" value="">
              </div>
              <div style="margin: 5px 0 0 70px">
                <button type="submit">Buscar</button>
              </div>
            </fieldset>
          </form>
			  </div>
			</div>
			
			<div id="contido" class="columna ancho15 final arriba1 abaixo2">
				<div class="fungallas">
  <a href="/gl/artigos/"><strong>Artigos</strong></a>
</div>

<div id="cabeceira" class="arriba2 abaixo2">
  <h1>Bodoni, revisitado. Nota sobre o &lt;em&gt;Manual Tipográfico de Giambattista Bodoni&lt;/em&gt;</h1>
  
  <p class="descricion abaixo1">
    Ian
  </p>
  <p class="intro">
    <span>
    Recesión escrita por [Ian ](http://dpaso.blogspot.com/)dun libro clásico da historia da tipografía como é o _Manual Tipográfico_ de Giambattista Bodoni. Foi realizado a partir da edición portuguesa que estivo a cargo de João Manuel Bicker coa traducción de Rita Marnoto (Almedina Editores, Coimbra, 2001).
    </span>
  </p>
</div>

<hr class="separador">

<div class="texto arriba2">
  <p>Giambattista Bodoni é unha figura senlleira na imaxinación tipográfica. Alguén, esaxeradamente, canonizouno como <a href="http://www.affaire-esperluette.com/polices/polbodoni.htm#jump01">o santo patrón dos impresores.</a> Os editores portugueses da súa obra enxálzano elegantemente como “tipográfo de reis, o rei dos tipógrafos” e Nicholas Fabian considérao, máis ponderadamente, <a href="http://web.archive.org/web/20000619223933/webcom.net/%7Enfhome/bodoni.htm">o pai dos tipos modernos.</a> Como queira que se alcuñe a Bodoni, hoxe ninguén pon en cuestión que os seus deseños son o fundamento da modernización tipográfica que, no tránsito do século XVIII ao XIX, ha representar unha revolucionaria ruptura respecto das tradicionais formas caligráficas.</p>
<p>Case que dous séculos despois de que deseñase os seus tipos e se imprimise o seu <em>Manuale Tipografico,</em> as catro virtudes que Bodoni esixía a unha boa tipografía — regularidade, nitidez, bo gusto e graza — seguen a ser indiscutíbeis criterios reitores para moitos deseñadores de tipos. A reedición, en lingua portuguesa, do “Prefacio” do <em>Manuale Tipografico</em> é un sinal inequívoco da actualidade do mestre italiano e un feliz rescate do que ben pode ser cualificado como un dos manifestos máis influentes da historia da tipografía (Na rede hai unha <a href="http://www.escritoriodolivro.org.br/arte/bodoni.html">tradución parcial do Prefacio</a> feita por Dorothée de Bruchard).</p>
<p>Aínda que João Manuel Bicker subliña que a recuperación do <em>Manuale</em> responde “mais do que a uma intenção técnica ou didáctica, à satisfação de um desejo pessoal, determinado por uma admiração antiga pelo trabalho do grande tipógrafo”, certo é que esa recuperación acada un sentido que vai alén do apetito persoal e indica unha manifesta vontade por reivindicar os clásicos tipos bodonianos á luz das esixencias expresivas e estéticas do século da Rede e as realidades virtuais. Como for, sexa benvida a reedición achegada por <a href="http://www.almedina.net/">Almedina Editores.</a></p>
<h4>As industrias e fatigas de Bodoni</h4>
<p>Nas primeiras liñas do <em>Manuale Tipografico,</em> Bodoni anota: “Eis o fruto da minha indústria e das fadigas que, com verdadeiro fervor, durante muitos anos consagrei a uma arte que é o resultado da mais bela, da mais engenhosa e da mais proveitosa invenção dos homens, quero dizer, a escrita, cuja melhor forma é a imprensa.” Non hai sombra ningunha de esaxeración nestas palabras, a vida de Bodoni concebiuse e desenvolveuse entre tipos, tinturas e prensas. Neto e fillo de tipógrafos, aprendeu do seu pai, Francesco Agostino Bodoni, o oficio e con dezaoito anos comezou a traballar a soldo do Vaticano no obradoiro da Stamperia di Propaganda Fide.</p>
<p>En 1768 Bodoni aceptou o convite do duque de Parma, Fernando de Borbón, para dirixir a Stamperia Ducal, onde editará numerosas obras empregando modelos deseñados por Pierre-Simon Fournier. En 1770 creará o seu propio obradoiro de fundición de tipos e, un ano despois, edita o seu primeiro libro sobre tipografía, <em>Saggio tipografico de fregi e maiuscole</em> no que incluén os primeiros tipos tallados e fundidos que apenas son variantes dos alfabetos de Fournier. En 1774 Bodoni dá ao prelo <em>Saggio de 20 caratteri orientali</em> evidenciando a súa curiosidade e interese polas tipografías exóticas.</p>
<p>Moitos autores concordan en sinalar que até 1779 Bodoni se dedica, basicamente, a imitar ou, se se prefire, a renovar os modelos de inspiración francesa e que será partir da década dos anos oitenta do XVIII cando se debruce na creación de novos carácteres. En 1788 edita o primeiro volume do <em>Manuale tipografico.</em></p>
<p>No tránsito do século XVIII ao XIX, Bodoni acada grande sona coma impresor e tipógrafo como consecuencia da súa edición de <em>Epithalamia exoticis linguis reddita</em> (1775), as obras de Horacio e Angelo Poliziano, <em>Gerusalemme liberata,</em> a Iliada ou <em>Oratio dominica</em> de 1805, que contén a tradución a 155 linguas do Noso Pai no que constitúe un dos máis amplos catálogos de alfabetos e de carácteres tipográficos nunca publicado.</p>
<p>Bodoni falece en 1813 en Parma, solar da súa máis creativa produción tipográfica e sede, na actualidade, do <a href="http://www.newcom.pr.it/parma/cartina/bodoni.htm">Museo Bodoniano,</a> abeirado no pazo ducal de La Pilotta.</p>
<h4>O <em>Manuale</em> e as catro virtudes tipográficas</h4>
<p>O primeiro volume do <em>Manuale Tipografico</em> (1788) recompilaba 100 tipos romanos, 55 itálicos e 29 gregos, amais de numerosos recursos ornamentais, viñetas, algarismos e notas musicais. A edición completa da obra mestra de Bodoni viu luz cinco anos despois da súa morte e estivo a cargo da súa viuva, Margherita Dall’Agio e Luigi Orsi, que o entregaron á imprenta en 1818.</p>
<p>A edición final do Manuale Tipografico abranguía dous volumes con máis de seiscentas láminas, varios centos de carácteres latinos e outros de fasquía exótica, e milleiros de ornamentos e viñetas, unha obra bellisimamente composta nos propios tipos ideados e fundidos por Bodoni, que, como indica Enric Satué: “deseña un novo tipo de romana [...] afastada do cánon Garamond e máis próxima ao tipo Baskerville, de claro estilo neoclásico e cunha particularidade que reside na extremada relación en que se sitúa a convencional alternancia entre os paus verticais da letra (o grueso e o fino), e nas bases do tipo, ás cales se entregan os paus verticais nun limpo ángulo recto suavizado por unha lixeira concesión á liña curva. O resultado, dunha sofisticada elegancia, parece certamente dirixido a impresionar ao ollo máis que a proporcionar unha lectura confortábel.” (<a href="http://www.imageandart.com/tutoriales/historia_diseno/siglos/segunda_parte/"><em>O deseño gráfico, desde as oríxes até os nosos días).</em></a></p>
<p>No “Prefacio” ao <em>Manuale,</em> Bodoni enumera as catro cualidades que outorgan beleza a unha tipografía. A primera é a regularidade dos deseños, que nace da comprensión de que existen “muitas letras têm características semelhantes entre si” e da demostración de que “todas elas se podem compor com um pequeno número de partes idênticas, combinadas e dispostas de vários modos. Portanto, uniformizando tudo aquilo quw não serve para discriminar, e acentuando o mais possível as diferenças necessárias à distinção, acaba por se dar à forma de todas as letras uma certa lei e uma certa regra que gera semelhança sem ambiguidade, variedade sem dissonância, uniformidade e simetria sem confussão” [pp. 76-77].</p>
<p>A segunda cualidade é a nitidez e a elegancia, que nace do refinamento dos punzóns e do uso de “de letras bem fundidas, con faces lúcidas como espelhos e rematadas por arestas, por assim dizer, cortantes” [p. 78].</p>
<p>A terceira cualidade é “o bom gosto com que são escolhidas as formas que melhor se adequam ao génio da nação e à época. Na verdade, como acontece com todas as coisas, também na escrita a moda reina e dá leis, ora com ração, ora sem ela. Porém, quanto há sensatez, e quanto à moda, sem tirania, deixa liberdade de escolha, então o bom gosto segue a simplicidade que de modo algum é tosca” [p. 79].</p>
<p>A derradeira cualidade, propia de toda ben prezada tipografía, é a graza que está “tão longe da afetação e do excesso”. “A graça da escrita talvez consista [...] numa certa desenvoltura de traços francos, fortes e soltos [...] Talvez seja mais sensato limitarmo-nos a dizer que as letras são graciosas quando não parecem escritas com falta de interesse ou com pressa, mas com empenho e esforço, com felicidade e amor” [p. 81].</p>
</div>


<div class="info">
  <p>© Ian (<a href="http://dpaso.blogspot.com/">dpaso.blogspot.com</a>)</p>
</div>


			</div>
			
			<hr class="separador">
			
			<div id="pe" class="arriba3 abaixo1">			
				<div class="arriba2">
          <a rel="license" href="http://creativecommons.org/licenses/by/2.5/es/deed.gl"><img alt="Creative Commons License" style="border-width:0" src="http://creativecommons.org/images/public/somerights20.png"></a><br>Esta obra está baixo unha licenza <a rel="license" href="http://creativecommons.org/licenses/by/2.5/es/">Recoñecemento 2.5 España de Creative Commons</a>.
				</div>
				
				<div class="arriba1">
          Páxina web creada por Oscar Otero (oom!)
				</div>
			</div>
		</div>
	

</body></html>